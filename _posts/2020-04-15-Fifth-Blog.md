---

layout: single

---




তোমার আমার শরীর বেয়ে বেয়ে <br/>
নাকি চলে বিদ্যুতের ছটা-<br/>
বিবর্ণ ধূসর মেঘেদের নিজেদের দিনের মতোন,<br/>
তবুও আমাদের অঙ্গে অঙ্গে জমে পুরু হতে থাকে<br/>
ধুলার আস্তরণ।<br/>
ধার কমে,<br/>
আমাদের শত কোটি বন্ধুর মাঝে <br/>
বাড়ে বিভেদ। <br/>
ঝাপসা হয়ে আসে স্মৃতি,<br/>
কোন আমলের হারিয়ে যাওয়া স্বপ্ন-<br/>
আর রঙিন প্যাকেটে মুড়িয়ে যত্নে লুকিয়ে রাখা<br/>
কিছু ইচ্ছে-<br/>
আবেগ হয় বিবর্ণ, মলিন।<br/> 
খোলা আকাশ এখন আর আমাদের স্বপ্নেও ধরা দেয়না-<br/>
হিসেবের খাতা নিয়ে এনট্রপি কষতে বসি নিজেদের,<br/>
কে কখন দৌড়ে পালালাম এখান থেকে-<br/>
কতদূর পালালাম।<br/>
পালিয়ে কোথায় গেলাম সহস্র দেয়াল ভেঙ্গে,<br/>
বাধভাঙা মাঠের সীমানা পেরিয়ে-<br/>
রুটিনে আটকে রাখা এলার্মের দিন থেকে<br/>
ক্যালেণ্ডারের দাগানো চেকলিস্টের বোঝা থেকে <br/>
নতুন বানানো গদ্যের নেশা থেকে <br/>
পুরোনো কবিতার বইয়ের পিছুটান থেকে <br/>
কবে কাকে কোথায় দিয়ে রাখা কথার মায়া থেকে <br/>
আর তোমার আমার মাঝের <br/>
অকারণ জট পাকানো ঝগড়ার দিনগুলো থেকে-<br/>
কতদূর গেলাম।<br/>
কীভাবে গেলাম। <br/>
আর কেনইবা গেলাম?<br/>
আমি বেনেফিট অফ ফিয়ারেই বিশ্বাসী। <br/> 
কেউ কেউ আবার বেশি তড়িতকর্মা কিনা-<br/>
এতদিনের পুরনো জাল ছিঁড়ে<br/>
ঘরের এককোণে অবহেলায় পড়ে থাকা<br/>
চিরচেনা জুতোটা পায়ের ফাঁকে গলিয়ে ঠিকই <br/>
বেরিয়ে পড়ে- <br/>
কারফিউয়ের ধার কে ধারে!<br/>
শেষ বিকেলের আলো-আধার দেখার নাম করে <br/>
নিঃশব্দে ছাদের রেলিং ঘেঁষে দাঁড়ায়।<br/>
চেনা জগতের অচেনা যুদ্ধক্ষেত্রের দিকে একদৃষ্টে <br/> 
তাকিয়ে দুহাত মেলে,<br/>
প্রাণ খুলে দাঁড়ায়। <br/>
বোবা চেতনা ওরা, কথা বলতে জানে না। <br/>
একে অন্যের দিকে তাকিয়ে কি ভেবে মুচকি হেসে<br/>
হঠাত পরপর দুটো বিসর্জন-<br/>
একটা জীবনানন্দের, একটা বাইবেলের-<br/>
নেক্রোপলিসের কালো মাটিতে লাফ দিয়ে ক্ষান্ত হয় <br/>
ওরা অবশেষে। <br/>
চুইয়ে চুইয়ে পড়া রক্তের কণ্ঠে সেই কতো পুরনো <br/>
স্বার্থ আর হিপোক্রেসির বন্যা-<br/>
শ্রেণিভেদের ওপর আজন্ম জমিয়ে রাখা <br/>
প্রেডিক্টেবল দুটো অপবাদ চাপিয়ে-<br/>
তিলে তিলে গড়ে তোলা বিবেকের শ্রাদ্ধ করে<br/>
চলে কিছু দুমুখো আহাজারি,<br/>
অজানা হতাশা আর ক্ষোভের চাপা কান্না।<br/> 
সন্ধ্যা নামে,<br/>
রাতের আধার ঠেলে ক্লান্ত হয়ে শেষে ওরা ফিরে আসে<br/> 
বাড়ি- পালানো অতটাও সহজ নয়।<br/>
ধুলার আস্তরণ পুরু হয়, <br/>
পুরু হয়। <br/>
আমাদের হাত পা না থাকতে পারে- <br/>
বেঁচে থাকার ভান তো করছি!<br/>
প্যান্ডেমিক না এপিডেমিক, এ<br/>
ঘোড়াকে কী বলে-<br/>
শেষ হলে একদিন আমাদের লেকের ধারে<br/>
ঠাণ্ডা বাতাসে হাঁটতে<br/>
বেরুতে হবে-<br/>
এভাবে বেঁচে থাকা যায় না।<br/> 
ঘরের ভেতর এই ছোট্ট ঘরে একসাথে বসে<br/>
এরকম গাঁজাখুরি কাব্য আর লেখা যায়না। <br/>

